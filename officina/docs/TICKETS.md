# Segnalazioni: dal salotto di chi la usa alla scrivania di chi la scrive

Fino a oggi una segnalazione arriva per una strada sola: l'utente esce da Home
Assistant, apre GitHub, si fa un account se non ce l'ha, e compila un modulo
che gli chiede la versione dell'integrazione — che lui non sa, e che la plancia
invece conosce. Le tre domande che i template fanno per prime
(`integration-version`, `ha-version`, `hacs-category`) esistono proprio perche'
quella strada perde per via le uniche cose che si potevano leggere da sole.

Questo documento descrive la strada corta: il ticket nasce dentro la plancia,
con la diagnostica gia' compilata, e arriva in una console dove lo si lavora.

## Le tre cose che un utente vuole dire

| Tipo | Cos'e' | Titolo della issue |
| --- | --- | --- |
| `bug` | Qualcosa non funziona come dovrebbe | `[Bug]: …` |
| `feature` | Vorrei che facesse anche questo | `[Feature]: …` |
| `assistenza` | Non riesco a configurarlo / non capisco | `[Aiuto]: …` |

Tutte e tre diventano una issue pubblica, e il prefisso e' lo stesso che i
moduli su GitHub gia' usano. La terza e' quella su cui vale la pena tornare
dopo le prime segnalazioni vere: una richiesta di assistenza porta il nome
delle stanze e a volte le foto di casa, e finisce su una pagina che chiunque
puo' leggere. Oggi la scelta e' **dirlo forte prima di spedire**, non
nasconderlo.

## Il vincolo che decide la forma

La plancia gira dentro un iframe `about:srcdoc` e **non possiede nessun token
di Home Assistant**: parla con HA solo attraverso il BridgeSocket, che accetta
esclusivamente i tipi elencati in `ALLOWED_MESSAGE_TYPES`
(`frontend/src/legacy/bridge-socket.js`). Il precedente e' gia' scritto in
casa: il caricamento delle foto e' passato dal REST al WebSocket perche' «ogni
chiamata REST del browser rispondeva 401» (`websocket_api.py`).

Da qui discende tutto il resto:

* **La chiamata verso l'esterno la fa Python, non il browser.** Nessun CORS,
  nessuna CSP da negoziare, e un eventuale segreto resta lato server invece che
  dentro un bundle JavaScript che chiunque puo' leggere. E' lo stesso mestiere
  che `update.py` fa gia' per chiedere a GitHub l'ultima release.
* **Il browser vede solo i comandi elencati nell'allowlist**: i sei delle
  segnalazioni (`list`, `create`, `delete`, `sync`, `queue`, `answer`) e i tre
  dell'autorizzazione (`auth/start`, `auth/poll`, `auth/forget`). Nessuno di
  essi porta un segreto: il gettone GitHub sta nel backend e non passa di qui.

## Il giro completo

```text
   Plancia dell'utente              Casa dell'utente              github.com
 ┌──────────────────────┐    ┌──────────────────────────┐   ┌────────────────┐
 │ Configurazione       │    │ Home Assistant           │   │                │
 │  └ Segnalazioni      │    │  └ dashboardmodern       │   │   Issue #42    │
 │      • nuova         │─WS▶│      • ticket_store      │──▶│   (pubblica,   │
 │      • le mie        │◀───│      • github_tokens     │◀──│    a suo nome) │
 │      • console       │    │      • github_client     │   │                │
 └──────────────────────┘    └──────────────────────────┘   └───────┬────────┘
                                                                    │ commento
   Plancia del manutentore                                          │
 ┌──────────────────────┐                                           │
 │  └ Segnalazioni      │───────────── risponde ────────────────────┘
 │      • console       │
 └──────────────────────┘
```

Tre proprieta' sono volute:

1. **Il ticket esiste anche prima di partire.** Nasce nello store locale con
   stato `bozza`, e la consegna e' un secondo momento che puo' fallire e
   riprovare. Chi scrive alle due di notte con la rete che va e viene — o senza
   aver ancora collegato GitHub — non perde quello che ha scritto.
2. **Lo stato torna indietro.** La console cambia lo stato, la plancia lo
   ripesca alla `sync` e chi ha aperto il ticket vede «presa in carico» o
   «risolta in beta.21» senza chiedere niente a nessuno. E' la parte che fa la
   differenza fra un modulo di contatto e un sistema di ticket: senza, la
   stessa segnalazione arriva tre volte.
3. **L'invio e' facoltativo.** Chi tiene la plancia su una rete senza uscita
   non deve accorgersi che questa parte esiste, esattamente come per il
   controllo aggiornamenti (`OPTION_CHECK_UPDATES`).

## Cosa viaggia, e cosa non viaggia

Un ticket che parte porta con se':

* tipo, titolo, corpo scritti dall'utente;
* versione dell'integrazione, versione di Home Assistant, lingua, pagina da
  cui e' stata scritta, browser — le cose che la plancia sa e l'utente no.

Non viaggia mai: l'URL di Home Assistant, token o credenziali di qualunque
tipo, l'elenco delle entita', la posizione, il nome degli utenti HA,
l'indirizzo e-mail dell'account.

E **un recapito non si chiede piu' affatto**. Il modulo aveva una casella
«come ricontattarti», con scritto «resta in casa», ed era vero: non finiva
nella pagina pubblica. Solo che in casa non lo leggeva nessuno — la console del
manutentore legge GitHub, dove quel campo non arriva mai. Chiedere un indirizzo
e-mail per poi non farne niente e' la peggiore delle tre strade possibili: si
conserva un dato personale, non serve a nessuno, e chi lo scrive crede di
essere raggiungibile. La risposta arriva sotto la segnalazione, dove il filo si
legge e si scrive nei due sensi, e il campanello avvisa quando c'e'. I recapiti
gia' scritti dalle versioni precedenti spariscono dal disco alla prima
accensione: toglierlo dal modulo non basta, perche' quello che era gia' stato
scritto sarebbe rimasto li'.

La diagnostica e' quella dichiarata sopra e nient'altro: e' una lista chiusa
nel codice, non un `dict` raccolto a runtime.

L'utente vede cosa sta per partire prima di premere invio. Questo non e' un
dettaglio di cortesia: e' la condizione perche' la cosa sia difendibile.

## Perche' la segnalazione non passa da un servizio di mezzo

La prima versione di questo progetto prevedeva un relay: un piccolo servizio da
tenere in piedi, con un database, un segreto da custodire e una superficie da
difendere dagli abusi. Serviva a raggiungere le persone che su GitHub non
c'erano.

Per **una segnalazione** non serve. La plancia si scarica da HACS, e HACS un
account GitHub lo chiede gia' — chiede anche la stessa identica autorizzazione,
il codice da digitare su `github.com/login/device`. Chi ha questa plancia
installata quel giro l'ha gia' fatto una volta, e lo riconosce.

Quindi la segnalazione va dritta dove deve andare: diventa una issue di questa
repository, aperta a nome di chi l'ha scritta. Niente servizio, niente
database, niente segreto, niente antispam da scrivere: quello di GitHub e' gia'
li'. E il manutentore le riceve dove riceve tutto il resto.

### Dove questo ragionamento non arriva

Questa sezione, com'era scritta prima, diceva una cosa piu' larga: che un
servizio di mezzo **non serve mai**. Era sbagliato, e l'errore era nella
domanda.

«Riusciamo a raggiungere quella persona?» — a quella, GitHub risponde bene. Ma
la domanda che conta per chi chiede aiuto e' un'altra: **«e' giusto che una
richiesta di aiuto diventi un cartello pubblico?»** Chi chiede aiuto incolla un
pezzo di configurazione, il nome delle proprie entita', a volte una foto della
propria casa; e chi guarda la plancia non e' sempre chi l'ha installata. Una
issue e' pubblica per sempre, ed e' giusto che lo sia per un difetto — non per
una conversazione.

Percio' la chat di assistenza un servizio di mezzo ce l'ha, ed e' il
[centralino](CHAT.md). Le due porte restano due, e ognuna fa il suo: il difetto
e l'idea diventano una issue, la richiesta di aiuto resta una conversazione
privata.

## Il giro dell'autorizzazione

```text
  plancia            backend                 github.com
     │                  │                        │
     │ «collega» ──────▶│  POST /login/device/code
     │                  │───────────────────────▶│
     │◀── ABCD-1234 ────│◀───────────────────────│
     │                  │
   l'utente digita il codice su github.com/login/device
     │                  │  POST /login/oauth/access_token
     │                  │───────────────────────▶│   (ogni `interval` secondi)
     │◀── collegato ────│◀──── gho_… ────────────│
```

**Il gettone non arriva mai al browser.** Nasce nel backend, resta nel suo
deposito (`github_tokens.py`, un file separato da quello dei ticket perche'
sono credenziali e hanno una vita loro) e viaggia solo verso `api.github.com`.
Verso la plancia torna indietro chi ha autorizzato e se e' lui a tenere la
repository: quello serve a disegnare la finestra, il gettone no.

Uno per utente di Home Assistant, non uno per casa: chi apre una segnalazione
la apre a suo nome, e in una casa con quattro persone sarebbe sbagliato che le
segnalazioni di tutte comparissero sotto l'account di chi ha installato
l'integrazione.

## Lo stato non si tiene allineato a mano

Non c'e' uno stato da sincronizzare fra due posti: lo sa gia' GitHub, e la
plancia lo deduce.

| Sulla issue | In plancia |
| --- | --- |
| non ancora aperta | `bozza` |
| aperta, nessun commento del manutentore | `inviato` |
| aperta, con un commento del manutentore | `in-carico` |
| chiusa come *completed* | `risolto` |
| chiusa come *not planned* | `chiuso` |

«Del manutentore» lo dice GitHub stesso su ogni commento, con
`author_association`: nessuna chiamata in piu' e nessuna lista di nomi da
tenere aggiornata.

## Foto e video

**GitHub non ha un'API per allegare file a una issue**, e non e' una svista: e'
una scelta loro, dichiarata, per contenere gli abusi. Gli aggiri che circolano
replicano il flusso del browser su `uploads.github.com/user-attachments`, un
endpoint non documentato che GitHub non espone di proposito. Spedirlo a
migliaia di installazioni HACS vorrebbe dire che il giorno in cui viene chiuso
si rompono tutte insieme, in silenzio.

Quindi la plancia non finge di spedirli: manda dove il flusso ufficiale esiste.
Appena la segnalazione e' aperta compare un riquadro col suo numero e un tasto
che porta alla sua pagina, dove foto e video si trascinano nel riquadro della
risposta. Il momento e' quello giusto — chi ha appena scritto ha ancora il file
sotto mano — e nel modulo c'e' gia' una riga che lo anticipa, perche' non sia
una sorpresa.

**Da li' in poi pero' l'allegato torna dentro la plancia.** Una volta
trascinato, vive nel testo del commento come un indirizzo, e quel testo l'API
lo restituisce: la coda mostra `📎 2` e `💬 3` sulla scheda — il conto arriva
dall'elenco, senza chiedere niente in piu' — e «Vedi tutto» apre il filo
intero: il testo della segnalazione, ogni commento con chi l'ha scritto e
quando, e gli allegati come schede. Delle immagini si tenta l'anteprima; se la
CSP di Home Assistant non le lascia passare, la scheda diventa un rimando,
che e' sempre meglio di un riquadro rotto.

Gli indirizzi non portano l'estensione — da `…/assets/<uuid>` non si capisce se
sia una foto o un video — quindi si guarda la sintassi intorno: `![](…)` e'
un'immagine, tutto il resto resta «allegato» senza inventargli una faccia.

Le tre strade che porterebbero l'allegato su GitHub da sole, e perche' non sono
state prese:

| Strada | Costa |
| --- | --- |
| L'endpoint non documentato | Si rompe tutto insieme quando GitHub lo chiude |
| Una repository dell'utente che ospita i file | Obbliga allo scope `public_repo` — scrittura su tutte le sue repository pubbliche — e crea una repository a casa sua senza che l'abbia chiesto |
| Un servizio proprio per i soli allegati | E' il relay che si e' tolto, con in piu' spazio da pagare e una superficie d'abuso peggiore: il testo si legge, un file no |

Se un giorno una di queste diventasse accettabile, il punto in cui innestarla e'
uno solo: `github_client.async_create_issue`.

## Il prezzo da dire, e la plancia lo dice

Una issue e' **una pagina pubblica**. Chi apre una segnalazione la pubblica a
suo nome, e chiunque potra' leggerla. La finestra lo scrive sopra il tasto
«invia», accanto a cosa esattamente viene mandato — non e' una cosa da far
scoprire dopo.

Questo pesa soprattutto sul tipo `assistenza`, che e' quello che porta il nome
delle stanze e a volte le foto. Vale la pena rivederlo dopo le prime
segnalazioni vere: la scelta di oggi e' dirlo forte, non nasconderlo.

## La console

Sta dentro la plancia, ed e' la terza linguetta della stessa finestra. Si
accende da sola quando chi guarda e' insieme **amministratore di Home
Assistant** e un account GitHub che **sulla repository puo' scrivere**.

La seconda meta' non e' una chiave da incollare da qualche parte: e' GitHub a
dirla. Cosi' la console compare sulla plancia giusta senza che nessuno
configuri niente, e il giorno in cui la repository cambia mano non resta una
chiave scritta a dare un permesso che non c'e' piu'.

Due strade per la stessa domanda, e ne basta una: i permessi che GitHub
riconosce a chi chiede — vale anche per un collaboratore che ieri non c'era —
oppure il nome, se chi ha autorizzato e' il proprietario della repository.
Servono tutte e due perche' la prima puo' tacere: un gettone di GitHub App su
una repository dove l'App non e' installata riceve la risposta nella forma
«sola lettura pubblica», che il campo `permissions` non ce l'ha, e il
proprietario si ritroverebbe senza la sua coda per una ragione che con i suoi
permessi non c'entra niente.

Mostra **tutto quello che c'e' sulla repository**, non le sole segnalazioni
nate dalle plance. Le issue aperte a mano su GitHub oggi sono la maggioranza, e
lo resteranno per un pezzo: se fossero proprio quelle a mancare, la console
sarebbe meta' console, e resterebbero due posti da guardare invece di uno.

Da dove viene ognuna resta scritto — `origin`, `plancia` oppure `github` — e la
riga invisibile nel corpo e' il segno che lo dice. Cambia una cosa sola, e non
cosa si puo' fare: la risposta a una segnalazione nata dalla plancia torna
**dentro** la dashboard di chi ha scritto, al primo giro di sync; quella a una
issue aperta su GitHub resta dove e' stata scritta. Rispondere e chiudere
funzionano identici sulle due.

Il tipo non e' un campo di GitHub, e la console lo deduce da due posti che su
questa repository esistono da prima della plancia: il prefisso del titolo
(`[Bug]`, `[Feature]`, `[Aiuto]`) che i moduli di GitHub mettono da soli, e
l'etichetta che il manutentore mette a mano. Quando nessuno dei due dice niente
il tipo resta **vuoto**, con una pastiglia grigia: chiamarle tutte «difetto»
sarebbe comodo e falso.

Gli aperti e i chiusi si chiedono separati: `state=all` su una pagina sola vuol
dire che, appena i chiusi passano il centinaio, gli aperti piu' vecchi escono
dall'elenco senza che nessuno lo dica.

E gli aperti si chiedono **a pagine, fino in fondo**. Una pagina non basta a
dire «tutti»: quell'indirizzo restituisce anche le pull request, che di li' si
scartano ma il posto in pagina se lo prendono. Per sapere se una pagina era
piena si guarda quante righe **grezze** ha mandato GitHub, non quante ne sono
rimaste dopo lo scarto — una pagina piena di sole PR sembrerebbe altrimenti la
fine dell'elenco. Il tetto e' venti pagine, perche' un ciclo che si fida di
dove finisce l'elenco altrui e' un ciclo che un giorno non finisce. I chiusi
restano una pagina sola: sono storia.

La pagina e' di **cinquanta**, non di cento che pure GitHub accetterebbe. Una
issue nell'elenco pesa qualche kilobyte fra indirizzi, autore, etichette e
reazioni, e cento sfiorano il tetto dei 512 KB che il client si e' dato:
sfiorarlo vorrebbe dire una console che il giorno delle centouno issue smette
di aprirsi, per un motivo che con le segnalazioni non c'entra niente. Il numero
di pagine non e' un limite a cosa si vede, quindi una pagina piccola costa una
richiesta in piu', non una riga in meno.

E il corpo della risposta si legge **fino alla fine**, un pezzo per volta.
`StreamReader.read(n)` non legge n byte: aspetta che il buffer non sia vuoto e
restituisce quello che ci trova, cioe' il primo pezzo arrivato. Sull'elenco di
una repository viva il corpo tornava mozzato a meta', `json.loads` falliva, e
la console diceva «Risposta illeggibile» su una risposta che GitHub aveva
mandato intera. Il tetto si controlla mentre si legge, cosi' chi lo supera lo
sente dire invece di ritrovarsi un troncamento travestito da JSON rotto.

Chi ha commentato, nell'elenco, GitHub non lo dice — e chiederlo vorrebbe dire
una chiamata per ogni riga. Vale allora il segno che c'e': un'aperta su cui si
e' gia' parlato la console la conta **in lavorazione**, una muta e' ancora da
guardare. Nella plancia di chi ha segnalato lo stato resta quello esatto,
perche' li' il filo si apre per davvero e i commenti si leggono uno per uno.

I filtri dividono la coda in due meta' che non perdono niente per strada —
**Da lavorare** e **Chiuse** — piu' **Tutte** e i tre per tipo. Da ogni riga si
risponde, si risolve o si archivia: la risposta e' un commento sotto la issue,
e la chiusura e' la chiusura su GitHub, con `state_reason` `completed` per una
risolta e `not_planned` per una archiviata. Un posto solo, non due da tenere
allineati.

## Il campanello, e la conversazione nei due sensi

Il filo di una segnalazione era gia' percorribile in tutte e due le direzioni,
ma solo da un lato: il manutentore scriveva dalla console, e chi aveva
segnalato leggeva. Per rispondere doveva aprire github.com — cioe' uscire
proprio dal posto che questa finestra esiste per non fargli lasciare. Adesso
c'e' `tickets/reply`: il commento parte **col gettone di chi scrive**, mai con
quello della console, e solo sotto una segnalazione che risulta sua nel
deposito locale.

Restava il problema piu' grosso, che non era tecnico: un canale che chiede di
essere sorvegliato a vista non e' un canale, e' una bacheca. Una domanda
scritta alle nove restava muta fino a quando al manutentore veniva in mente di
controllare; una risposta scritta a mezzogiorno restava non letta fino al
prossimo giro di chi l'aveva chiesta.

Il campanello (`ticket_watch.py`) e' la risposta, e sono quattro scelte.

**Una richiesta ogni cinque minuti, non una per segnalazione.** Rileggere venti
issue per scoprire se qualcuno ha scritto sarebbe stato duecentoquaranta
richieste all'ora per sentirsi dire quasi sempre di no. L'elenco filtrato per
`since` — `GET /issues?state=all&sort=updated&since=…` — torna solo quello che
si e' mosso e porta gia' `comments`: se il numero e' cresciuto, qualcuno ha
scritto. Dodici richieste all'ora in tutto. Il gettone e' **obbligatorio** per
questo giro, e non per farsi riconoscere — la repository e' pubblica — ma per
il tetto: senza, dodici all'ora su un limite di sessanta che il controllo
aggiornamenti e la `sync` gia' intaccano vorrebbe dire un campanello che verso
sera smette di suonare, cioe' peggio di uno che non c'e'.

**Il segno di quello che si e' letto sta su disco.** In memoria avrebbe voluto
dire risuonare per messaggi vecchi a ogni riavvio di Home Assistant, che con
questa plancia vuol dire a ogni aggiornamento.

**I propri messaggi non suonano.** Quando la plancia scrive un commento — la
risposta della console, il messaggio di chi ha segnalato — alza il segno di uno
da se'. Uno, e non «quanti ce ne sono adesso»: saperlo vorrebbe dire rileggere
la issue, cioe' una richiesta in piu' per ogni risposta scritta.

**Chi sente cosa.** Chi tiene la repository sente tutto, comprese le
segnalazioni appena aperte: e' il suo mestiere, ed e' quello che il cruscotto
mostra. Chi la plancia la usa e basta sente solo le proprie — le altre sono
conversazioni fra sconosciuti — ma **tutte le proprie**, anche quelle gia'
chiuse. Li' la domanda non e' «cosa devo rileggere» ma «quali conversazioni
sono mie», e una risposta arrivata sotto una segnalazione chiusa la settimana
prima e' esattamente il messaggio che non si vuole perdere.

Quello che suona e' doppio, e serve a due persone diverse:

* `hass.bus` riceve `dashboardmodern_messaggio`, con numero, titolo, quanti
  messaggi, se la novita' e' la segnalazione stessa, chi l'ha aperta e
  l'indirizzo della issue. E' per chi le automazioni le scrive: il telefono,
  un altoparlante, una luce che cambia colore. Non impone niente.
* Una notifica di Home Assistant, quella della campanella, con
  `notification_id` per numero di segnalazione — due messaggi sotto la stessa
  non fanno due campanelle da chiudere una per una. E' per chi automazioni non
  ne scrive e vuole lo stesso sapere che qualcuno ha scritto.

Il giro non si aggiunge a quello da mezz'ora, gli sta accanto: fanno due
mestieri di costo diverso. Quello lungo rilegge le segnalazioni una per una e
riprova le consegne — pesa, e ogni cinque minuti sarebbero centinaia di
richieste all'ora. Quello corto e' una richiesta sola e risponde all'unica
domanda che non puo' aspettare mezz'ora. Quando il campanello trova qualcosa
per **chi ha segnalato**, chiama subito la `sync`: la notifica dice «c'e' un
messaggio», e se aprendo la plancia non ci fosse ancora sarebbe una bugia con
trenta minuti di scadenza.

## Quello che il campanello lascia dietro

Il campanello suona e passa. E' un evento, e un evento non lo si puo' guardare
mezz'ora dopo: chi apre la plancia il mattino dopo — o chi il telefono non
l'aveva in tasca — troverebbe la coda esattamente come prima, senza nessun
segno di cosa e' successo la notte.

Quindi il taccuino tiene, accanto ai segni, un elenco delle **conversazioni non
lette**: numero, titolo, quanti messaggi, quando. Lo riempie il giro del
campanello con quello per cui ha appena suonato, e lo svuota `tickets/thread` —
aprire il filo e' averlo letto.

Sta nel backend e non nel browser per una ragione precisa: **le plance di una
casa sono piu' di una**. Segnarlo nel browser avrebbe voluto dire che chi legge
la risposta dal telefono, passando davanti al tablet in cucina, ritrova lo
stesso pallino ad aspettarlo — e un pallino che non si spegne smette di voler
dire qualcosa dopo due giorni.

`tickets/unread` lo restituisce, e non chiede niente a GitHub: e' roba che il
giro da cinque minuti ha gia' visto passare. Chiederlo di la' avrebbe voluto
dire una richiesta ogni volta che qualcuno guarda la Home.

Si vede in tre posti, e sono tre livelli di dettaglio:

* **il widget in Home**, in cima alla finestra e sopra i conti, coi titoli
  delle prime tre — un numero da solo direbbe «due» senza dire di cosa, e per
  decidere se aprire il cruscotto adesso o dopo cena servono i titoli;
* **la riga nel cruscotto**, con la pastiglia d'accento accanto agli altri
  segni: gli altri sono contorno — quanti allegati, chi ce l'ha in carico — e
  questo invece chiede di essere aperto;
* **la riga di chi ha segnalato**, dove il segno dice «risposta» perche' da
  quel lato la domanda e' un'altra.

Il conto e' sempre di **conversazioni**, non di messaggi: chi guarda vuole
sapere quante porte ha da aprire. Quante frasi ci siano dietro lo dice il filo,
che e' il posto dove si leggono.

## Presa in carico

«In lavorazione» era una supposizione: lo stato si deduceva dal fatto che
qualcuno avesse commentato, perche' un segno vero non c'era. Sbagliava nel
verso peggiore — bastava una domanda di chiarimento per far risultare presa in
carico una segnalazione che nessuno aveva ancora guardato.

Il segno adesso c'e', e non e' inventato qui: e' **l'assegnazione di GitHub**.
Il tasto del cruscotto scrive `assignees`, la issue compare fra quelle del
manutentore, e chi passa dalla pagina lo vede senza che nessuno glielo scriva.
Un'etichetta apposta avrebbe voluto dire un segno che esiste solo dentro questa
plancia, e una repository che dice una cosa diversa da quello che il cruscotto
mostra.

Si scrive l'elenco intero invece di aggiungere e togliere un nome: l'indirizzo
che aggiunge e quello che toglie sono due, e «chi ce l'ha in carico» qui e' una
cosa sola. Scrivere l'elenco dice esattamente quello che si vuole — o lui, o
nessuno — e non lascia mai due assegnatari per una svista.

Prendere in carico non lascia commenti. E' un gesto di chi organizza il lavoro,
non un messaggio a chi ha segnalato: notificarlo vorrebbe dire far vibrare un
telefono per dire «l'ho vista».

## L'etichetta la mette la repository, non chi segnala

Una segnalazione aperta dalla plancia arriva **senza etichetta**, e non e' un
difetto del giro: GitHub le etichette le scarta quando a scriverle e' qualcuno
che sulla repository non ha i permessi — cioe' esattamente chi apre le
segnalazioni. Mandarle sarebbe stato scrivere una riga che non arriva, e
credere di averla scritta.

Le mette `.github/workflows/label-issues.yml`, che gira col gettone della
repository: legge il prefisso del titolo — `[Bug]`, `[Feature]`, `[Aiuto]`, gli
stessi che i moduli di GitHub usano da sempre — e applica `bug`, `enhancement`
o `question`. Chi un'etichetta ce l'ha gia' non si tocca: quella se l'e' presa
dal suo modulo, e sovrascrivere una scelta fatta sarebbe peggio del non fare
niente.

L'alternativa era farlo fare al cruscotto del manutentore, col suo gettone.
Sarebbe dipeso dall'avere una dashboard aperta: una segnalazione arrivata di
notte sarebbe rimasta nuda fino al mattino, e chi guarda l'elenco su GitHub —
non tutti guardano il cruscotto — l'avrebbe vista cosi'.

## L'applicazione, e com'e' registrata

E' una **GitHub App** — «DashboardModern Segnalazioni», di @danigio15 — con un
permesso solo: *Issues: Read and write*. Il suo `client_id` sta in `const.py`,
in chiaro, ed e' giusto cosi': nel device flow non esiste un `client_secret` da
spedire, e lo stesso identificativo compare gia' nella pagina pubblica
dell'App.

**Non c'e' nessuna chiave privata**, da nessuna parte. Servirebbe per
autenticarsi *come* l'App — generare installation token, ricevere webhook — e
qui non succede mai: si parla sempre e solo a nome di chi ha autorizzato.

**L'App pero' va installata su questa repository, una volta sola.** Qui c'era
scritto il contrario, ed era sbagliato: leggere i dati pubblici — chi ha
autorizzato, l'elenco delle issue — un gettone di GitHub App lo fa comunque, ed
e' per questo che la console si accendeva e mostrava tutto. **Scrivere** no: per
aprire una issue serve che l'App sia installata sulla repository di
destinazione. Senza, GitHub risponde `403` con
`Resource not accessible by integration`, e la segnalazione resta in casa con
quel motivo scritto sotto.

L'installazione la fa il proprietario della repository, una volta, dalla pagina
dell'App (*Install App*). Non e' una concessione a chi segnala: chi segnala
autorizza per se' col codice, come sempre, e la sua issue esce a suo nome
perche' su una repository pubblica aprire una issue e' cosa che qualunque
account puo' fare.

Le tre caselle che contano, nella registrazione:

| Casella | Come | Perche' |
| --- | --- | --- |
| **Enable Device Flow** | accesa | senza, il codice non viene mai generato |
| **Expire user authorization tokens** | **spenta** | il codice non gestisce il `refresh_token`. Accesa, il gettone morirebbe dopo otto ore e ognuno rifarebbe il codice quasi ogni volta — e non basterebbe implementare il refresh, perche' anche quello scade dopo sei mesi, e chi segnala un bug ogni tanto lo troverebbe gia' morto |
| **Webhook · Active** | spenta | non ne serve nessuno: la plancia interroga GitHub, non viceversa |

L'alternativa scartata era un'**applicazione OAuth** con scope `public_repo`.
Funziona identica — gli endpoint del device flow sono gli stessi, cambia solo
`GITHUB_SCOPE` — ma quello scope da' accesso in scrittura a *tutte* le
repository pubbliche di chi autorizza, per aprire una segnalazione. La App
chiede quello che serve e nient'altro, e si installa su una repository sola:
questa.

## Il limite da dire subito

La classe di segnalazione per cui i template GitHub sono stati scritti —
«scaricata, riavviato, non compare» — **non potra' mai arrivare da qui**: chi
non vede la plancia non ha un modulo da compilare. I template restano dove
sono, e questa strada intercetta i problemi d'uso, non quelli d'installazione.
